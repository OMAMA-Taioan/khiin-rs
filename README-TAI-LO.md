# Khíín Tâi-gí Ji̍p Jī Ke-si

  

![CI Build & Test](https://github.com/aiongg/khiin-rs/actions/workflows/ci.yml/badge.svg?branch=master)

  

**Khíín** sī 1 cho͘ khai-goân (OPEN SOURCE), to-pêng-tâi ê Tâi-gí phah jī nńg-thé. Kán-tan kóng, gún sī beh hō͘ lâng bô lūn ēng WINDOWS, macOS (MAC), iOS (iPhone), ANDROID, á-sī LINUX lóng ū iu-liông ê Tâi-gí phah jī nńg-thé thang tàu.

Lí nā ū beh tàu siá, tàu hōaⁿ, tàu siat-hoat, chhiáⁿ giah ISSUE!

- [Khíín Tâi-gí Ji̍p Jī Ke-si](#khíín-taiwanese-ime)

	- [Būn-tap (FAQ)](#faq)
		- [Sī án-chóaⁿ lán khiàm-ēng 1 ê sin ê phah jī ke-si?](#usage)
		- [Khíín ê ki-su̍t ū sím-mih te̍k-pia̍t?](#)
		- [Khíín ê Hàn, Lô jī-sû-khò͘ ū sím-mih te̍k-pia̍t?](#)
		- [Khíín án-chóaⁿ bē?](#)
		- [Khíín tang-sî chiah ē oân-sêng?](#)

## Būn-tap (FAQ)

### Sī án-chóaⁿ lán khiàm-ēng 1 ê sin ê phah jī ke-si?
  
1. Sui-jiân WINDOWS, macOS, iOS, kap ANDROID lóng ū bē bái ê Tâi-oân Lô-má-jī (Pe̍h-ōe-jī) phah jī nńg-thé thang ēng, m̄-koh chia ê nńg-thé ū ê khiàm keng-sin, tī khah sin ê ki-khì (hē-thóng) lāi-bīn chiām-chiām pháng bē hó-sè. Hiān-chhú-sî lán khiàm-ēng 1 cho͘ hām sin ê ki-khì (hē-thóng) ū ha̍h ê nńg-thé, á nā tn̂g sî-kan lâi kóng, Khíín sī khai-goân (OPEN SOURCE) nńg-thé, kap pa̍t ê Tâi-gí phah jī nńg-thé bô kâng. Āu pái lán ǹg-bāng Khíín iû khai-goân-kài chèng iú-chì lo̍h lâi hōaⁿ, hō͘ Khíín thang tòe bī-lâi ê ki-khì (hē-thóng) tâng-chê lâi keng-sin.

  

2. Lūn ki-su̍t, Khíín ū beh ke thê-kióng 1 kóa khah sin ê kong-lêng.

  

3. Lūn jī, ēng Khíín phah ê jī, m̄-nā Lô-má-jī sī chāi-lâi--ê (Pe̍h-ōe-jī), sì-kak-jī mā sī chāi-lâi ê Tâi-oân Hàn-jī.

  

### Khíín ê ki-su̍t ū sím-mih te̍k-pia̍t?

  

Khíín 1 kóa khah te̍k-pia̍t ê kong-lêng:

  

- liân-sio̍k phah jī hêng-thài;

- Oa̍t-lâm TELEX-sek ê choân Lô phah jī hêng-thài (*siáu kín!*);

- chèng-khak ê ENCODING; kap

- nā tú tio̍h gâu hō͘ lâng phah m̄ tio̍h jī ê cho͘-ha̍p, soán jī nôa ē kah àm-sī.

  

### Khíín ê Hàn, Lô jī-sû-khò͘ ū sím-mih te̍k-pia̍t?

  

Khíín sī thâu 1 cho͘ beh hō͘ lâng thang chiàu im phah Tâi-oân Hàn-jī ê ke-si. Tâi-oân Hái-kiap chāi-lâi ê sì-kak-jī khah chá m̄ bat ū lâng kì-lo̍k, chéng-lí; chit kúi tang, gún iōng-sim thàm-thó Tâi-oân Hàn-jī ê lí-lō͘, 1 jī 1 jī thàm-thó Tâi-oân ōe chāi-lâi án-chóaⁿ siá, hō͘ chèng lâng thang hòng-sim sú-iōng Khíín, bô lūn sī kan-ta beh phah jī ê ko-chhiú, á-sī khò phah jī ke-si teh o̍h Tâi-oân jī ê iú-chì.

  

Lán kóng Pe̍h-ōe-jī sī jī, m̄ sī im-phiau; hiān-tāi soah hán-tit ū lâng jīn-chin kì-lo̍k, chéng-lí thoân-thóng ê Tâi Lô iōng-jī kap lí-lō͘. M̄-nā sì-kak-jī, Khíín só͘ ēng ê Pe̍h-ōe-jī mā sī ta̍k tiâu lóng ū piàⁿ-sè khe-khó koh siông-sè su-khó, chiong chú-koan in-sò͘ chīn-liōng chhiáⁿ chi̍t piⁿ.

  

*Sìn Bōng Ài Su-ji̍p-hoat ún-chún iōng-chiá ka-kī tàu jī-sû-khò͘. Khíín ê jī-sû-khò͘ ē sái tàu Sìn Bōng Ài ê nńg-thé lâi sú-iōng (sui-jiân kong-lêng khah bē chiâu-chn̂g); tī [chia](https://chiahpa.be/t/topic/117/9) ū soat-bêng.*
  

### Khíín án-chóaⁿ bē?


Khíín khai-goân, éng-kiú bián chîⁿ.

  

### Khíín tang-sî ē oân-sêng?

  

Ǹg-bāng ~~2022~~ ~~2023~~ 2024 nî thang oân-sêng. Jī-sû-khò͘ chit-má í-keng ē tàng sú-iōng--ah; khah hán-tit ēng ê sû, jī, tē-hō-miâ u.u. ... iáu tio̍h tiām-tiām kè-sio̍k pó͘-chhiong. M̄-koh thêng-sek iáu bōe oân-sêng. Bo̍k-chêng ê thêng-sek toā to-sò͘ sī 1 ê chì-kang kang-thêng-su (A-Ióng) só͘ siá; i ū 1 ê pêng-iú (chì-kang) bat tàu siá 1 chām-á. Ka-têng in-sò͘ só͘-tì, A-Ióng chū kū-nî tio̍h siuⁿ bô êng, bē tàng kè-sio̍k.

  

Siá phah jī nńg-thé ê ki-su̍t thang kóng te̍k-pia̍t pháiⁿ o̍h; WINDOWS á-sī macOS á-sī iOS á-sī ANDROID ê hē-thóng tio̍h ài bat kah chin thàu. Phian-phian chia ê hē-thóng ta̍k ê koh lóng kài bô kâng. Chiàu A-Ióng tùi Tâi-oân chhī-tiûⁿ ê jīn-bat, chit chūn nā khai Tâi-phiò 45 bān ê kang-chîⁿ lâi chhiàⁿ kang-thêng-su, khang-khòe tio̍h ē sái kín-kín lâi oân-sêng. Gún tng teh chông chîⁿ.

  

*Beh kià-hù chhiáⁿ kià-hù O͘ Mà-mà; kià chîⁿ ê sî chhiáⁿ ē kì-tit chù-kì "KHIIN" 5 jī!*

  

004 台湾銀行 064-00106065-6 (做伙來講台語, SŃG KAH 烏 MÀ-MÀ 好無? 協會)
