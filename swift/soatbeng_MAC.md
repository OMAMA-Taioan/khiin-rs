# 安裝 Khíín (MAC)

Siōng 新板本 (0.2.6), 安裝 tòng 案通 [tiàm chia 掠](https://www.bloon.io/share/je3Yk8sD).

安裝流程行紡煞, 機器 tio̍h 愛重紡 (*restart*).

機器重紡了后, 咱 tio̍h 入去 *Mac* ê 打字設定內面選擇 Khí-ín (起引), tī *Taioanese* (語文) 下底.

## 新 Khíín Nā Pháiⁿ 鬥陣‥‥‥

有 ê 用者 ê 經驗: Khí-ín siōng 新板本不時 kui 組定去, 無 tè 用, 等機器重紡 chiah ē koh 活起來. Án-ne 實在真困擾. 在咱 ê 經驗, khah 舊 ê 0.2.4 khah 𥝲定; nā 0.2.6 厚症頭, 建議[換安裝 0.2.4](https://www.bloon.io/share/OGrwDRrs) 看 māi.

# 設定 Khíín

Beh 打字進前, 咱 tio̍h 先入去 *Settings* 指定看咱 (汝) khah ài án-chóaⁿ 打字. Khí-ín 提拱 "自動形態" kap "自由形態," thang 講是 2 種軟体包做 1 種, beh 支援 2+ 種無仝 ê 須求.

入去 *Settings* 了后, 倒手 pêng 請 chhi̍h "入字設定."

**假使汝 nā 想 beh 照信望愛 hit 欵形式來打字, 請照 "主流設定 (*Quickstart*)" 進行; 讀了請做汝 chhu 落去到 "用 Khíín 入字: 自動形態" hia.**

## 主流設定 (*Quickstart*)

 1. 形態選 "自動";
 2. 注調形式選 "數字";
 3. 主体字選 "漢字 (漢羅)";
 4. 輕調形式選 "‑‑";
 5. *Settings* 窓仔 kā 關起來. **(目前 che 真重要!)**

## 形態

### 自動形態

Khí-ín 自動形態 khah óa "傳統" 打字軟体. Beh 打漢字, 羅馬字, á 是漢羅 (羅漢) lóng 可以. 咱 ná 輸入, 軟体 tio̍h ná 提拱輸出 ê 選擇 (me-niú) 乎咱選.

Khí-ín 自動形態無迫咱 tio̍h 直直選, 1 ê *word* 選了 chiah koh 輸入; 咱會使直直輸入, kui kōaⁿ 打了 chiah hoan 頭選. 軟体會 ná ioh 看咱 beh 輸出 siáⁿ. Chit 点 khah óa Ì-thoân ê 軟体 kap khah 主流 ê 日語, 中語入字家私.

### 自由形態

Khí-ín 自由形態 khah óa 越南語 *Telex* ê 入字制度; ta̍k chat án-chóaⁿ 輸入, tio̍h án-ne 隨輸出. 自由形態自然無提拱輸出選擇 (me-niú) 乎咱參考, mā kan-ta 支援打羅馬字. 自由形態乎咱 teh 打全羅台文 thang 打足緊--ê; 適合 ê 對象是對白話字有把握 ê 有志.

### 形態 ⇄ 形態

Beh 換形態, 會使開 *Settings*, mā 會使 chhi̍h <kbd>Option</kbd> + <kbd>`</kbd>.

## 注調形式

### 數字

台語入字軟体在來 lóng 提拱用數字注調. Khí-ín mā 有, 無論形態.

### *Telex*

除了用數字, Khí-ín oân-ná 參考越南語入字軟体, 提拱用 5 粒 "內 pêng" jí 仔 (*s, f, l, j, w*) 注調:

|  |  |
|--|--|
| T1 | (無) |
| T2 | <kbd>s</kbd> |
| T3 | <kbd>f</kbd> |
| T4 | (無) |
| T5 | <kbd>l</kbd> |
| T6 | <kbd>x</kbd> |
| T7 | <kbd>j</kbd> |
| T8 | <kbd>j</kbd> |
| T9 | <kbd>w</kbd> |

㊟ 第 6 調 "死人骨頭限定," 主流現代台語無; 鹿港話到 chit 幾年應該 mā 無--ah.

咱在來慣 sì 用數字注調; nā beh 用 *s, f, l, j, w*, 頭前 3 点鐘, 3 日, 3 礼拜 (看人) 定 tio̍h 真 khê, 真 gāi-gio̍h. 但是 *Telex* (*s, f, l, j, w*) 是打台羅 ê 高速路. **Nā 不識用過 *Telex* ê 有志, 阮建議先認真試用 3 礼拜看 māi!**

## 主体字

(Chit 項屬自動形態.)

### 漢字 (漢羅)

Me-niú 內面, 漢字 ê 選擇會浮高. 句讀点 (kù-tō͘ tiám) 用漢字句讀点「。、」⋯⋯

### 羅馬字 (羅漢)

Me-niú 內面, 羅馬字 ê 選擇會浮高. 句讀点 (kù-tō͘ tiám) 用羅字句讀点 (".,")‥‥‥

### 主体字 ⇄ 主体字

Nā beh 換主体字, 會使開 *Settings*, mā 會使 chhi̍h:

|  | 効果 |
|--|--|
| <kbd>Option</kbd> + <kbd>Space</kbd> | 換主体 |
| <kbd>Option</kbd> + <kbd>l</kbd> | 設羅字主体 |
| <kbd>Option</kbd> + <kbd>h</kbd><br><kbd>Option</kbd> + <kbd>s</kbd> | 設漢字主体 (看叨 1 組 chhi̍h khah 會合) |
|  |  |

## 輕調形式

"輕調" 真多人用 "‑‑" teh 注. 小數人用 " ·" teh 注. 在來 iáu 有真多人 "輕調" 無注. 三種形式 Khí-ín lóng 支援. 請看 "用 Khíín 入字: 連劃 kap '輕調'" 下底 "注 '輕調'" hit 條.

㊟ "輕調," "輕声" chia ê 詞有影 bē 凖, 無衛生. 英語 *enclitic* khah 合理. 台語用詞 chiah 勞煩列位 tàu 指教, tàu 設想.

不 nā 咱 ka-kī 所注 ê "輕調", 字詞 me-niú 內面 (自動形態限定) ê 選擇 oân-ná ē 照咱 tī chia 所指定 ê 形式. (Me-niú 內底 nā 有 "·khí‑‑lâi" hit 欵 mih 仔, he 是虫; 真不幸, chit 号虫 0.2.6 tú 好有.)

# 用 Khíín 入字: 連劃 kap "輕調"

Chit 2 項 kài 基本, 咱代先交帶. **Beh 照舊 chhi̍h <kbd>-</kbd>, mā 是無問題. Nā án-ne, chit chat 會使 làng 過.** 是講 Khí-ín 有提拱 khah 緊, khah 順 (照阮想) ê 方式.

Chit 2 項 tī 自動形態 kap 自由形態下底 lóng 相 siâng.

## 打連劃 (-)

除了 <kbd>-</kbd> hit 粒 jí 仔本身, 爲 tio̍h beh 加强打字 ê 速度 kap 順度, Khí-ín oân-ná 支援用 <kbd>d</kbd> 打連劃.

Á nā chiaⁿ-si̍t beh 打 "*d*," <kbd>d</kbd> 加 chhi̍h 1 擺, hit 枝連劃 tio̍h 會變做 "*d*"‥‥‥

## 注 "輕調"

Khí-ín 支援用 <kbd>v</kbd> 注 "輕調." 當然, <kbd>-</kbd> chhi̍h 2 擺 oân-ná 無問題.

Á nā chiaⁿ-si̍t beh 打 "*v*," <kbd>v</kbd> 加 chhi̍h 1 擺, hit 2 枝連劃 (á 是 hit 粒中点仔) tio̍h 會變做 "*v*"‥‥‥

㊟ 入字設定內面, "輕調形式" nā 選 "(無注)" ê 時, chhi̍h <kbd>v</kbd> 自然 tio̍h kan-ta 出 "*v*."

# 用 Khíín 入字: 自動形態

Nā 打字來講, Khí-ín 自動形態 ê 基本設定 kap 信望愛 ê 台語輸入法差無 kài 多. Hoān-sè thang 講 hām 一般 ê 日語入字軟体 koh khah 接近.

## 用 Me-niú 選字, 選詞

咱 1 下輸入, me-niú tio̍h 會 thián 開. 咱 thang án-ne hām me-niú 互動:

|  | 効果 |
|--|--|
| <kbd>Enter</kbd> | 將所 kí ê 選項輸出;<br>nā iáu 未 kí,<br>將 siōng 頂頭 ê 選項輸出|
| <kbd>Space</kbd> | 照順序廵 chit ia̍h me-niú,<br>換 kí 下 1 項 | 
| <kbd>Shift</kbd> + <kbd>Space</kbd> | 反順序廵 chit ia̍h me-niú,<br>換 kí 頂 1 項 |
| <kbd>Tab</kbd> | Hian 下 1 ia̍h me-niú |
| <kbd>Shift</kbd> + <kbd>Tab</kbd> | Hian 頂 1 ia̍h me-niú |
| <kbd>1</kbd> 至 <kbd>8</kbd> | 將 hit 條選項輸出 |
|  |  |

### 連續選字詞

字詞庫無收 ê 話句, 親像 "Tâi-oân 囝仔," 咱 nā beh 打 chit 句, 會使照信望愛 ê 習慣, 先打 "Tâi-oân" chiah 閣打 "囝仔"; mā 會使做 1 擺打, 了后 tiàm me-niú 選 "Tâi-oân" 了后選 "囝仔." 連續選 ê 時, 程式會照台文 ê 規則自動替咱 làng phāng.

### 連續選字詞: 揷連劃 (-)

連續選字 teh 打羅馬字 ê 時, 會使照須要揷連劃. 咱 tio̍h ka-kī 注意, ka-kī 主意. 比論講咱 nā beh 打 "Ông Sūi-hâ," 3 chat 會使做 1 擺打; 不閣咱 nā "Ông" kap "Sūi" 選了隨選 "hâ," 程式會出 "Ông Sūi hâ," 無 siáⁿ tio̍h. "Sūi" 選了咱 thang 選 hit 枝連劃 (-), 煞尾 chiah 選 "hâ"; án-ne chiah 會出 "Ông Sūi-hâ"‥‥‥

### Me-niú 內面 ê "..."

想講 me-niú 不好不管時 lóng 躼躼長, nā khah bē 有人選 ê 選項, 有 tang 時仔 Khí-ín 會先 kā chhàng 起來, tī me-niú siōng 尾 chōa 寄 "..."; 咱 nā 選 hit 條, hia ê 選項 chiah 會 thián 開.

### Me-niú 有 kah hìn-tò͘!

Nā khah gâu 乎人選 têng-tâⁿ ê 選項, tī 正手 pêng 有提拱 hìn-tò͘, beh 協助用者做 tio̍h ê 代志.

### Hit 枝問点 (?) Siáⁿ 意思?

信望愛 ê 輸入法要求用者 1 擺 siōng 多 kan-ta 打 1 ê *phrase* (詞組). Khí-ín 據在用者直直打免惊; 咱 ná 打, 程式 tio̍h ná ioh 看咱 beh 寫 siáⁿ. Taⁿ nā 字詞庫內面無 ê 選項, tī me-niú 內面 lóng kah 1 枝 "?" ... kā 咱提醒講 chit 條是軟体 ioh‑‑ê, 不知 kám 正確, mā 不知 kám 是咱 beh 打‑‑ê; 咱 tio̍h ka-kī 詳細判斷.

## 打句讀 (Kù-tō͘) 点

**注意! Me-niú 有 thián 開 ê 時, 咱 nā chhi̍h 句讀点 ê jí 仔 (<kbd>Space</kbd> 以外), 咱所 kí ê 選項會隨輸出; nā iáu 未 kí, 咱所 chhi̍h ê jí 仔會凖做 chheⁿ (RAW) 羅馬字來輸出.**

㊟ 自動形態 teh 打字 ê 時, nā beh lām kóa 英語等等, 靠 chit ê "丿歩" tio̍h 是!

句讀点真好打, kap 别 ê 軟体差無 kài 多. 注意, **漢字主体 (漢羅) kap 羅字主体 (羅漢) 所 kah ê 句讀点無相仝!**

### 句讀点 Án-chóaⁿ 打 (自動形態)

|  | 漢羅 | 羅漢 |
|--|--|--|
| <kbd>.</kbd> | 。 | .  |
| <kbd>,</kbd> | 、 | , |
| <kbd>!</kbd> | ！ | ! |
| <kbd>?</kbd> | ？ | ? |
| <kbd>;</kbd> | ・ | ; |
| <kbd>:</kbd> | ：<br>⋯⋯ | : |
| <kbd>Space</kbd> | U+0020<br>(普通 SPACE) | U+0020<br>(普通 SPACE) |
| <kbd>Shift</kbd> + <kbd>Space</kbd> | U+3000<br>(漢文 SPACE) | U+0020<br>(普通 SPACE) || <kbd></kbd> |  |  |
| <kbd>'</kbd> | 「<br>」<br>' | ' |
| <kbd>"</kbd> | 『<br>』<br>"<br>々<br>〱 | " |
| <kbd>-</kbd> | - | - |
| <kbd>_</kbd> | _<br>—<br>＿<br>⁻ | _<br>—<br>⁻ |
| <kbd>+</kbd> | +<br>＋<br>⁺ | +<br>⁺ |
| <kbd>=</kbd> | =<br>＝<br>〓 | = |
| <kbd><</kbd> | 〈<br>《 | <<br>« |
| <kbd>></kbd> | 〉<br>》 | ><br>» |
| <kbd>[</kbd> | 〔<br>【<br>〖 | [ |
| <kbd>]</kbd> | 〕<br>】<br>〗 | ] |
| <kbd>(</kbd> | （ | ( |
| <kbd>)</kbd> | ） | ) |
|  |  |  |

㊟ U+FF0C (，) kap U+FF1B (；) 屬中國語 (kap 華人地方語文), 台語 (包含 Tâi-oân 漢文) kap 别 ê 東亜語文基本上 lóng 無 teh 用.

## Me-niú ê 動態記 Tî

咱希望 Khí-ín ê me-niú 早慢會有才調照咱隨人 ê 習慣 (照使用記錄) 來 kap 咱配合, 乎咱打字愈輕鬆. Chit ê 功能 chit-má iáu 未完成.

# 用 Khíín 入字: 自由形態

Nā tùi Tâi Lô ū pá-ak ê iú-chì, Chū-iû Hêng-thài hō͘ lán thang khah kín, khah khin-sang lâi phah Tâi Lô. Chū-iû Hêng-thài bô me-niú; lán nā ū se̍k-chhiú, teh phah jī ê sî mā m̄ bián siòng *monitor*, hō͘ lán ê ba̍k-chiu thang hioh-khùn.

Chū-iû Hêng-thài ê kong-lêng chin kán-tan. Ū kúi-nā ê khah te̍k-pia̍t ê só͘-chāi, lán tiàm chia kau-tài, siāu-kài.

## 注不 Tio̍h 調, 字免重打!

Kap Oa̍t-lâm-gí *Telex* kāng khoán, lán nā chù tiāu chù têng-tâⁿ, ē sái ti̍t-chiap têng chù, bián thâi jī têng phah (tû-hui lán nā beh chù tē 1 tiāu, tē 4 tiāu).

## Nā Beh Lām 英語, 外語‥‥‥

Lán teh phah Tâi-gí ê sî, ū tang-sî-á iu-goân su-iàu lām Eng-gí á-sī pa̍t ê Lô-má-jī gí-bûn. Su-ji̍p-hoat ōaⁿ lâi ōaⁿ khì ū khah hùi-khì; Khí-ín ē phòaⁿ-toàn lán tang-sî beh phah Tâi-gí, tang-sî beh phah gōa-gí á-sī chheⁿ Lô-má-jī, hō͘ lán gōa-gí (siōng chió, Eng-gí) kap chheⁿ Lô-jī thang chiàu khí-kang ēng Khí-ín phah.

Kán-tan kóng, **lán nā phah 1 ê Tâi-gí bô ê cho͘-ha̍p, chhin-chhiūⁿ *CL*, Khí-ín tio̍h pàng kù-chāi lán phah chheⁿ Lô-má-jī (á-sī gōa-gí), it-ti̍t kàu lán koh làng phāng, làng chōa, á-sī chhi̍h kù-tō͘-tiám (piáu-sī hit kōaⁿ jī-bú ū kiat-sok), á-sī ka-kī thâi jī thâi kah kā hit ê cho͘-ha̍p thâi--khí--lai, chiah *reset*.**

Á ū ê cho͘-ha̍p ná chhiūⁿ phah to phah bē chhut--lâi, chhin-chhiūⁿ *OU*? Chhiáⁿ khòaⁿ āu 1 hāng.

## Nā Beh Lām 英語, 外語‥‥‥: 特别 Jí 仔加 Chhi̍h 1 Pái

Teh phah Khí-ín ê sî, chhi̍h <kbd>o</kbd> + <kbd>u</kbd> chhut *o͘*; chhi̍h <kbd>f</kbd> sī teh chù tē 3 tiāu; chhi̍h <kbd>d</kbd> chhut liân-u̍ih (-). Lán beh phah *Soup of the Day*, thêng-sek soah su-chhut *So͘p ò the -ay*. Kám kóng beh lām Eng-gí ê sî ài ēng Eng-gí phah jī nńg-thé?

M̄ bián‑‑lah! Ki-pún goân-chek chin kán-tan: **Te̍k-pia̍t jí-á ke chhi̍h 1 pái tio̍h chhú-siau, piàn chò phó͘-thong jí-á.** Chhi̍h <kbd>o</kbd> + <kbd>u</kbd> chhut *o͘*; chhi̍h <kbd>o</kbd> + <kbd>u</kbd> + <kbd>u</kbd> chhut *ou*. Chhi̍h <kbd>f</kbd> sī teh chù tē 3 tiāu; chhi̍h <kbd>f</kbd> + <kbd>f</kbd> chhut *f*. Chhi̍h <kbd>d</kbd> chhut liân-u̍ih; chhi̍h <kbd>d</kbd> + <kbd>d</kbd> chhut *d*.

Kán-tan kóng, beh siá *Soup of the Day*, phah *Souup off the DDay* tio̍h sī; bián ōaⁿ nńg-thé.

Kāng khoán, nā beh phah chheⁿ Lô-má-jī *HRVADX*, lán tio̍h phah HRRVADX, <kbd>Shift</kbd> + <kbd>r</kbd> ke chhi̍h 1 pái. **Te̍k-pia̍t jí-á ke chhi̍h 1 pái chhú-siau liáu-āu, Khí-ín pàng kù-chāi lán phah chheⁿ Lô-má-jī (á-sī gōa-gí), it-ti̍t kàu lán koh làng phāng, làng chōa ûn-ûn.** 

## 愛粘字, 請 Chhi̍h <kbd>r</kbd>
 
Nā hèng liâm jī ê iúchì: Pa̍t lâng an liân-u̍ih ê só͘chāi, lán tio̍h chhi̍h <kbd>r</kbd>, kā thâuchêng hit chat kiatsok‑‑khí‑‑lâi. Lán bián ke kóng; chhì‑‑kòe tio̍h chaiiáⁿ ìsù.

**Nā chiaⁿ-si̍t beh phah *r*, ke chhi̍h 1 pái tio̍h sī.**

Chit ê kong-lêng tī Chū-iû Hêng-thài ē-té chiah ū.

# 衆人 Tàu 掠虫

Nā 有 tú tio̍h Khí-ín 軟体 ê 問題, 請報 Khí-ín ê 團隊知:

Lâu Tiâu Ûi<br>
tiaui@pm.me

Tiuⁿ aThiⁿ<br>
T@tawa.asia

# 寄付 Khíín

Nā beh 寄付 (真重要), 請用:

銀行　004 (Tâi-oân 銀行松山分行)<br>
口座　064-00106065-6<br>
戶名　社團法人做伙來講台語、SŃG KAH 烏 MÀ MÀ 好無？協會

今 *Mac* 板本加減完成‑‑ah, 不閣 iáu 有須要補充, 改良; á *Windows*, *iOS*, kap *Android* ê 板本 iáu 當 teh 開發.

感恩.
